Bitwa pod Schosshalde – starcie zbrojne, które miało miejsce 27 kwietnia 1289 pomiędzy siłami berneńskimi a Habsburgami w Kantonie Berno.

W roku 1255 Berno zawarło sojusz z książętami sabaudzkimi skierowany przeciwko ekspansji i polityce podatkowej Habsburgów. Gdy w roku 1287 także Burgundia znalazła się w stanie wojny z Habsburgami, król Rudolf I oskarżył Berneńczyków o sprzyjanie wrogom i podjął dwa nieudane oblężenia Berna.

W kwietniu 1289 r. syn Rudolfa I książę Rudolf Szwabski wyruszył ze swoim wojskiem na Berno. W pobliżu Schosshalde na południe od bram miasta 300 jego rycerzy przygotowało zasadzkę na Berneńczyków. Równocześnie inna grupa rozpoczęła plądrowanie przedmieść, zamierzając wywabić siły berneńskie z miasta. Dnia 27 kwietnia Berneńczycy zaatakowali Habsburgów i zgodnie z przewidywaniami Rudolfa wpadli w pułapkę, w wyniku czego ich siły zostały pobite. Zginęło wielu ludzi, liczni dostali się do niewoli.

W tym samym roku doszło do podpisania układu pokojowego podpisanego przez Ulricha von Bubenberga z Berna a królem Rudolfem I, w wyniku czego miasto szwajcarskie musiało zapłacić wysoką kwotę i nałożone podatki.

Ciekawostką jest fakt, że wydarzenia roku 1289 przyczyniły się do zmiany herbu Berna. Poprzedni przedstawiał niedźwiedzia na białym tle i w pozycji horyzontalnej. Po bitwie herb uzyskał czerwono-białe tło (barwy Habsburgów). Kolor czerwony miał symbolizować przelaną krew Berneńczyków w walce. Po wojnie laupeńskiej w roku 1339 na herbie pojawiła się dodatkowo poprzeczna złota belka, symbolizująca wrzawę czy też zgiełk bitewny, która zmieniła biały kolor. Powstający z ziemi niedźwiedź symbolizuje z kolei odzyskanie wolności przez Berneńczyków. Jego wyciągnięty "łaknący wolności" język z biegiem czasu został nawet wydłużony. 
